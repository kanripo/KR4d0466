# -*- mode: mandoku-view; -*-
#+TITLE: 雪樓集
#+DATE: 2015-08-25 00:10:46.957227
#+PROPERTY: ID KR4d0466
#+PROPERTY: BASEEDITION WYG    
#+PROPERTY: JUAN 年譜
<pb:KR4d0466_WYG_032-1a>¶
　年譜　　　　　　　　　　　諸孫世京編録¶
公諱文海字鉅夫避武宗皇帝御名以字行程氏之先自¶
成周之世伯符始國於程至伯休父佐宣王中興忠誠¶
君嬰保晉趙文子忠佑公元譚西晉守廣平移節新安¶
忠壯公靈銑佐命于陳代著忠績世居歙縣之黄墩復¶
遷于休寧縣之閔川口宋元豐中有曰處士巽者於公¶
為七世祖巽生緒緒生仁勝皆以經學教授潛徳弗耀¶
髙祖徴士諱宥興性仁厚有大略樂善好施嘗遊漢上¶
<pb:KR4d0466_WYG_032-1b>¶
樂其風土卜築郢州京山縣之西髙渠上薦辟不起卒¶
𦵏其地曾祖安僖公諱子明沈静方嚴寡言笑重然諾¶
天兵破襄漢避地于鄂時㳂邊流寓者凡數千人悉為¶
經理之使各得其所卒𦵏夀昌之槲林村皇贈集賢侍¶
讀學士中奉大夫䕶軍追封楚郡公祖簡懿公諱徳秀¶
魁岸有器幹復東入彭蠡寓隆興新建縣之呉城山從¶
之者數百家㳂江閫帥檄委紏合鄉井以自䕶遂結豪¶
傑料丁壯利器積粮掘壕樹栅以為固外兵莫犯民咸¶
<pb:KR4d0466_WYG_032-2a>¶
徳之初以季子登朝恩封承務郎復以功擢夀春府軍¶
事判官主管淮西安撫使司機宜文字晚以宣義郎致¶
仕卒𦵏呉城之吳林皇贈資善大夫中書左丞上䕶軍¶
追封楚郡公三子長累贈光禄大夫大司徒柱國楚國¶
孝肅公諱翔卿次同知荆湖北道宣慰使司事巖卿次¶
翰林侍讀學士兼國子祭酒飛卿公簡懿公母弟宋逸¶
士徳萃子也襁褓來後大宗孝肅公以為嗣孝肅公資¶
性明敏練逹事情持家御衆斬斬有法椿藼夀考叔季¶
<pb:KR4d0466_WYG_032-2b>¶
宦成孝友之著焉公幼有異質恢廓不羣承學父師及¶
長卓有成立徳祐乙亥季父侍讀公通判建昌攝守事¶
公侍諸父奉大母太夫人就養未幾天兵南下建昌内¶
附侍讀公受命為守遂舉家居焉公不能忘郢故取郢¶
之白雪樓以名所寓而後學因稱雪樓先生後賜地築¶
室京師又扁其齋曰逺故又曰逺齋先生云¶
宋淳祐九年己酉¶
　　夏四月十七日戊午午時公生于呉城山¶
<pb:KR4d0466_WYG_032-3a>¶
寳祐元年癸丑¶
　　公五歲入小學讀書即通大義父師初命名曰槱¶
　　之後字周翰¶
景定元年庚申(是年兀中統元年/)¶
　　公年十二歲　是年天兵渡江公侍大父母避兵¶
　　于海浦兵退歸呉城從仲父宣慰公受業對客賦¶
　　詩作文應聲而成人服其敏¶
三年壬戌¶
<pb:KR4d0466_WYG_032-3b>¶
　　公年十四歲是年季父侍讀公登進士第省試¶
　　三塲文公一覽成誦聞者驚異¶
咸淳元年乙丑(是年元至元二年/)¶
　　公年十七歲初從學于龍淵胡自明先生明年徃¶
　　就學胡氏家塾¶
三年丁卯¶
　　公年十九歲游臨川讀書臨汝書院受學于族祖¶
　　徽菴先生若庸與翰林學士呉文正公澂為同門¶
<pb:KR4d0466_WYG_032-4a>¶
　　徽菴乃饒雙峯先生髙第弟子有字義行世¶
六年庚午¶
　　公年二十二歲赴湖北省試及歸道經夀昌過白¶
　　狐嶺謁獅泉李先生珏見公所答策文驚曰三篇¶
　　皆欲為國家措置大事他日必非常人有司迄不¶
　　敢取¶
八年壬申¶
　　公年二十四歲初贅于臨川嘉禄徐氏廣胖居士¶
<pb:KR4d0466_WYG_032-4b>¶
　　霆發女也¶
徳祐元年乙亥¶
　　公年二十七歲　是年侍讀公參制置司事于洪¶
　　公從之居講學東湖之上侍讀公尋拜郡建昌公¶
　　侍諸父奉太夫人就養冬十二月天兵南下建昌¶
　　内附¶
大元至元十三年丙子¶
　　公年二十八歲始更名文海字鉅夫　是年春公¶
<pb:KR4d0466_WYG_032-5a>¶
　　從侍讀公入覲世祖皇帝于上京授公宣武將軍¶
　　銀牌管軍千户¶
十四年丁丑¶
　　夏六月子大年生¶
十五年戊寅¶
　　公年三十歲　是年春公挈家入備宿衞冬十一月¶
　　九日上召見香殿問卿在江南知賈似道為何如¶
　　人公條對似道始終所以忠邪狀上大説給紙扎¶
<pb:KR4d0466_WYG_032-5b>¶
　　命悉書其詞敷奏稱㫖特命改直翰林俾從諸老¶
　　游¶
十六年己夘¶
　　夏六月授應奉翰林文字朝列大夫¶
十七年庚辰¶
　　冬十一月進翰林修撰¶
十八年辛巳¶
　　公年三十三歲　春正月陞中順大夫祕書少監¶
<pb:KR4d0466_WYG_032-6a>¶
　　冬十二月遷集賢直學士中議大夫兼秘書少監¶
十九年壬午¶
　　夏六月公建言吏治五事一曰取㑹江南仕籍二¶
　　曰通南北之選三曰置考功歴四曰置貪贓籍五¶
　　曰給江南官吏俸禄朝廷皆采行之　是年有㫖¶
　　賜地十畝于安貞門㶚河之西樂道里俾築居室¶
　　公作逺齋于室南有齋記詩文¶
二十年癸未¶
<pb:KR4d0466_WYG_032-6b>¶
　　公年三十五歲　春三月加翰林集賢直學士同¶
　　領㑹同館事¶
二十一年甲申¶
　　冬十一月四日夫人徐氏卒年三十七後追封楚¶
　　國夫人¶
二十二年乙酉¶
　　是年夫人俞氏來歸宋昭孝太妃女弟也¶
二十三年丙戌¶
<pb:KR4d0466_WYG_032-7a>¶
　　公年三十八歲　春正月改集賢直學士進階少¶
　　中大夫　三月公入見陳乞興建國學遣使江南¶
　　搜訪遺逸御史臺按察司並宜參用南士上即命¶
　　建國子監詔公仍本官拜嘉議大夫侍御史行御¶
　　史臺事賫漢字詔書乘驛求賢江南夏四月公至¶
　　行臺視事承詔禮遣葉李趙孟藡赴闕公遂遍歴¶
　　諸郡廣求賢俊¶
二十四年丁亥¶
<pb:KR4d0466_WYG_032-7b>¶
　　春公率所薦趙孟頫張伯淳等二十餘人赴闕復¶
　　命上皆擢以文學風憲清要之職公復奏陳民間¶
　　利病五事　夏四月特拜集賢學士仍還行臺¶
二十五年戊子¶
　　夏四月子大光生¶
二十六年己丑¶
　　公年四十一歲　夏四月子大本生　時首相僧¶
　　格專政法令苛急四方騷動公乘傳入朝奏疏劾¶
<pb:KR4d0466_WYG_032-8a>¶
　　之僧格怒凡六奏請害公上皆不允命臺臣館公¶
　　俟命¶
二十七年庚寅¶
　　春有㫖還公行臺未幾大臣交劾僧格如公所言¶
　　明年僧格伏誅¶
二十八年辛夘¶
　　夏五月子大來生¶
二十九年壬辰¶
<pb:KR4d0466_WYG_032-8b>¶
　　夏五月召公及姚燧陳天祥等十老臣赴闕賜對¶
　　勞問甚悉¶
三十年癸巳¶
　　公年四十五歲　秋七月拜正議大夫福建閩海¶
　　道肅政亷訪使　冬十二月至福州視事興學明¶
　　教吏民甚畏愛之¶
大徳元年丁酉¶
　　公年四十九歲　春二月子大觀生　冬閩海代¶
<pb:KR4d0466_WYG_032-9a>¶
　　歸¶
四年庚子¶
　　公年五十二歲　春二月拜江南湖北道肅政亷¶
　　訪使　秋閏八月至武昌視事首治行省平章家¶
　　奴之為民害者上下肅然　冬作歲寒亭于署後¶
　　有詩文題詠一卷¶
五年辛丑¶
　　公重建南陽書院㓜嘗游習其處有自作記文¶
<pb:KR4d0466_WYG_032-9b>¶
七年癸夘¶
　　公年五十五歲湖北連年大祲公以公田禄入¶
　　悉賑貧病之不能存者惠濟甚衆　是年冬代歸¶
八年甲辰¶
　　公年五十六歲　是年秋公築室盱江城西麻源¶
　　第三谷建閣藏書數千卷扁曰程氏山房復作三¶
　　賢祠于左祠孝肅宣慰侍讀三公其地即晉人所¶
　　謂華子岡者有自作藏室銘并陵陽牟巘記文臨¶
<pb:KR4d0466_WYG_032-10a>¶
　　川鄭松圖誌　冬十一月召拜翰林學士知制誥¶
　　同修國史¶
九年乙巳¶
　　夏六月加商議中書省事專使驛召赴闕秋八¶
　　月公拜命作晉錫堂于家呉文正公記之　冬至¶
　　京師¶
十年丙午¶
　　春公奉㫖撰世祖平雲南碑文成賜其省臣伊蘇¶
<pb:KR4d0466_WYG_032-10b>¶
　　岱爾刻石㸃蒼山夏亢旱暴風星變公應詔集¶
　　議致灾弭灾其目有五曰敬天曰尊祖曰清心曰¶
　　持體曰更化¶
十一年丁未¶
　　公年五十九歲　冬十月拜山南江北道肅政亷¶
　　訪使　十一月武宗即位素熟公名留為翰林學¶
　　士知制誥同修國史商議中書省事特加正奉大¶
　　夫公避御名以字行¶
<pb:KR4d0466_WYG_032-11a>¶
至大元年戊申¶
　　公年六十歲是年公奉詔修成宗實録撰追尊¶
　　順宗諡册文成　秋特制贈父翔卿正奉大夫㕘¶
　　知政事郢國公諡孝肅母李氏郢國夫人仍授長¶
　　子大年承事郎同知南豐州事¶
二年己酉¶
　　夏五月驛召公偕平章何瑋左丞劉正等赴上京¶
　　議政令尋命公奉使湖廣行省銓廣海吏選冬¶
<pb:KR4d0466_WYG_032-11b>¶
　　竣事移疾歸¶
三年庚戌¶
　　秋九月復拜山南江北道肅政亷訪使¶
四年辛亥¶
　　公年六十二歲　春二月仁宗即位分遣詔使召¶
　　老臣尚文蕭𣂏等十六人赴闕公與焉　夏四月¶
　　賜對便殿　六月授淛東海右肅政亷訪使　秋¶
　　九月拜翰林學士承㫖資善大夫知制誥兼修國¶
<pb:KR4d0466_WYG_032-12a>¶
　　史¶
皇慶元年壬子¶
　　公年六十四歲是年春公奉詔修武宗實録成¶
　　詔陞翰林院位從一品有謝表及進三朝實録表¶
　　　冬十一月進公榮禄大夫¶
二年癸丑¶
　　春三月上立中宫命公撰玉册文成　夏六月旱¶
　　廷臣集議公獨舉成湯桑林六事自責為可行時¶
<pb:KR4d0466_WYG_032-12b>¶
　　宰不說上特遣近侍賜上尊勞公秋詔偕平章¶
　　李孟參政許師敬議行貢舉法議定上命公草詔¶
　　行之撰國學先聖廟碑文成¶
延祐二年乙夘¶
　　公年六十七歲春奉詔撰加上皇太后尊號册¶
　　文成勅待詔畫公像儒臣製贊以賜是年公得¶
　　末疾尋愈¶
三年丙辰¶
<pb:KR4d0466_WYG_032-13a>¶
　　公年六十八歲春疾復作公上章乞骸骨歸田¶
　　里上不許命尚醫給藥近臣勉留特授中子大本¶
　　承事郎郊祀署令俾侍公疾夏得請南還特加¶
　　光禄大夫降制追榮三代贈官錫諡賜上尊儷錦¶
　　命廷臣祖餞大本乘驛侍行諭行省有司問安否¶
　　勿令致仕　秋九月公過呉城山告祠祖父母修¶
　　葺壠墓長子大年任行省檢校官謁告侍養冬¶
　　十月公至盱江¶
<pb:KR4d0466_WYG_032-13b>¶
四年丁巳¶
　　初上嘗勅平章韓國公李孟賜程氏世徳碑文成¶
　　傳至盱江至是公力疾拜命戒諸子宜盡忠孝以¶
　　成報國之志仍令大本還京供職¶
五年戊午¶
　　公年七十　春三月十五日丙子楚國夫人俞氏¶
　　卒年五十八　秋七月十八日丙子亥時公薨於¶
　　正寢¶
<pb:KR4d0466_WYG_032-14a>¶
六年己未¶
　　春正月庚申諸子奉二柩安厝于南城縣可封鄉¶
　　繞堆大磐山治命也　秋門人應奉翰林文字掲¶
　　傒斯狀公行業上于太史氏¶
泰定元年甲子¶
　　集賢大學士王約言于朝請加公封諡事下太常¶
　　定議博士栁貫撰諡議上聞¶
二年乙丑¶
<pb:KR4d0466_WYG_032-14b>¶
　　秋七月制贈光禄大夫大司徒柱國追封楚國公¶
　　諡文憲¶
至正十八年戊戌¶
　　監察御史王彛等言故贈大司徒程鉅夫累朝簡¶
　　注中外具瞻為時名臣為國元老宜錫功臣之號¶
　　并賜神道之碑以備褒崇以彰激勸¶
十九年己亥¶
　　夏四月甲子丞相太平傳㫖中書命參議兼經筵¶
<pb:KR4d0466_WYG_032-15a>¶
　　官危素撰神道碑文集賢待制趙雍書丹同知太¶
　　常禮儀院事周伯琦篆額文成以賜公孫翰林應¶
　　奉世京仍勅行省守臣樹碑墓道¶
公生丁時艱刻意勵學以研精性理為務幾二十餘年¶
已而運遭革命入事世皇寵遇優渥出入禁闥獻替輸¶
忠一以撫安羣黎為第一義建言興建國學搜訪遺逸¶
臺憲參用南北之人科目取經明行修之士敷陳利病¶
讜議時政摧抑權姦責弭灾變上皆嘉納之故能出膺¶
<pb:KR4d0466_WYG_032-15b>¶
澄清之寄入居謀謨之職立綱陳紀為時名臣始終一¶
節表表愈偉累朝眷遇逈出等倫混一以來朔南之士¶
一人而已其立身行已經綸大節太史氏既已書之公¶
所著玉堂類藁九卷奏議一卷詩文三十五卷先正亦¶
已序述詳備矣不肖孫復摭取歲月大槩次為年譜綴¶
於文集之前俾讀者開卷有所考觀立言君子毋誚其¶
僭踰可也至正二十有七年丁未春二月望諸孫世京¶
百拜謹述¶
<pb:KR4d0466_WYG_032-16a>¶
　¶
　¶
　¶
　¶
　¶
　¶
　¶
　¶
<pb:KR4d0466_WYG_032-16b>¶
　¶
　¶
　¶
　¶
　¶
　¶
　¶
　雪樓集年譜¶
